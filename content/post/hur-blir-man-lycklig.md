---
title: "Hur blir man lycklig?"
description: ""
date: "2017-06-23"
categories:
  - "Personal"
tags: [ "tro" ]
draft: true
---

# Hur blir man lycklig?

Jag hörde den frågan på radion för någon vecka sedan och började fundera. Vad ska man egentligen göra? För även om jag inte tänker på det så ofta så är det klart att man vill vara lycklig. Vem vill inte vara det? Gästerna på radioprogrammet hade flera tips. Det jag hörde som var mest vettigt var att man ska var nöjd med det man har. Det enda som är säkert i livet, det är att det inte blir som man tänkt sig. Det finns så mycket i livet som vi inte har kontroll över, så det bästa är nog vara nöjd med livet som det blir.

Det var ju inte så svårt.

Men jag kunde inte sluta fundera. Svaret var bra, men det räckte inte. För det är inte så lätt att vara "nöjd allt som livet ger" när det känns som om allt går åt skogen. Och så kom jag ihåg jag på vad jag gör när livet inte blir som jag tänkt mig och allt känns skit.

Det finns så många krav som ställs på oss. Från lärare eller chefer, föräldrar och kompisar. För att inte tala om allt vi ser på sociala medier[1]. Alla säger åt oss hur vi ska vara för att vara lyckade. Om vi ska leva upp till alla krav som ställs på oss kommer vi aldrig lyckas, aldrig vara nöjda och aldrig vara lyckliga. Och det blir inte lättare när man blir äldre. Att vara vuxen är överskattat.

När jag själv inte är nöjd med mitt liv så går jag till Jesus. För han ställer inte de här kraven på dig. Han säger inte att du måste se ut på ett visst sätt, klä dig moderiktigt, få bra betyg eller hänga med rätt människor. Han säger att Han älskar dig oavsett hur mycket i livet som går fel. Oavsett hur misslyckad eller missnöjd du är med dig själv vill Han vara din vän. [2]

Han tyckte faktiskt att du är så mycket värd att han gav sitt eget liv för dig och dog på ett kors. Och när jag kommer ihåg det; att Jesus älskar mig oändligt mycket och för evigt, då känns allt bättre. Pröva det.

Jag vet fortfarande inte riktigt hur man ska göra för att bli lycklig. Hör gärna av dig om du listar ut det. Men mitt tips är att du ska bygga ditt liv på Jesus kärlek. Det är en grund som står fast oavsett vad som händer i ditt liv.

[1] Kom ihåg att inte jämföra dina sämsta sidor med andra människors bästa sidor.  
[2] Förresten, finns det inte massa lagar man ska följa? Jo, men vi följer dem inte för att Jesus ska älska oss. Vi följer dem för att vi älskar Jesus.
