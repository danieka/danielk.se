---
title: "Varför Centerpartist?"
description: ""
date: "2018-03-27"
categories:
  - "Personal"
draft: true
---

<div class="summary">
<p>
Jag har blivit Centerpartist. Jag försöker förstå varför och spekulerar i om Centern har en framtid trots att jag är med.
</p>
</div>

<!--more-->

# Varför Centerpartist?

Snart sagt alla som har öron har nog fått höra av mig att jag har gått med i Centern. Man kan fundera på varför. Några av er vet nog att jag har en något flytande partitillhörighet. Jag har röstat på Kristdemokraterna, Piratpartiet och Miljöpartiet. Jag har dock aldrig röstat på Centerpartiet. Jag är alltså medlem i ett parti jag ännu inte röstat på.

För mig är ideologi väldigt viktigt så jag kommer att spalta upp några dogmer och sedan utveckla dem på ett mer personligt plan. Jag har ju bara varit medlem i partiet i tre månader, så det kan vara så att jag hittar på saker som Centern inte alls står för. Om du vill kolla mig mot partiet kan du göra det [här](https://www.centerpartiet.se/).

Jag skriver från ett Stockholmsperspektiv, framförallt när det gäller stadsbyggnad. Det som funkar i Stockholm funkar inte alltid i andra delar av landet.

## En stad för människor

Något av det värsta som finns är städer byggda inte utifrån vad som är bäst för människor, utan vad som är bäst för bilar. Många skräckexempel på detta går att hitta i USA där det finns många städer som är spridda över stor yta som det är direkt farligt att cykla och gå i. Motsatsen till det är en stad byggd för människor, som är byggd för att gå och cykla i. Stockholm är en blandad kompott av bil- och människostad.


{{< figure src="/sveav.jpg" caption="Sveavägen: Otrevlig för både människor och bilar" >}}
{{< figure src="/babordsg.jpg" caption="Babordsgatan: Byggd för människor, men framkomlig för bilar" >}}

Jag har egentligen inget emot bilar i staden, men det blir så lätt att fokuset i stadsplaneringen hamnar på bilen. Det är synd eftersom infrastrukturen för bilar är ca 20 gånger dyrare än den för gång- och cykeltrafik. Bilar försämrar också närmiljön och jag tänker då främst på avgaser som försämrar Stockholmares hälsa. Min tanke är inte att bilar ska förbjudas i stan, utan att människors behov av dem successivt ska minska. 

Ett sätt att minska behovet av bil är att bygga tätt och med blandad zonmärkning. Hammarby sjöstad är ett bra exempel på en stadsdel som i första hand är byggd för människor. Det går att att köra bil, men gatorna är byggda så att man inte kan körka särskilt fort och det finns inga genomfartsleder. I Hammarby sjöstad så är det vanligt att det finns butiker eller restauranger på bottenvåningen och det finns inga köpcentrum. Detta leder till att det finns flera olika butiker i Hammarby sjöstad och att jag lätt kan ta mig till dem. På det stora hela blir det ett väldigt trevligt stadsdel. Och behovet av bil minskar om man bor i ett sådant välplanerad stadsdel (skulle jag tro).

Och det bästa är att det rymms många människor i Hammarby sjöstad. Som ni kan se så ligger Hammarby sjöstad i samma klass som Paris och Södermalm, i alla fall om man jämför med Bromma.

| Område                        | inv./km²  |
|:------------------------------|----------:|
| Bromma                        | 1 458     |
| Stockholm stad                | 5 075     |
| Hammarby sjöstad              | 14 682    |
| Paris                         | 21 498    |
| Södermalm                     | 25 600    |
| Paris 11:e arrondissementet   | 41 000    |
| Källa: Wikipedia, Stockholm Stad  |      |

I en tätbefolkad stad är man fler som delar på gemensamma utgifter. Vägar, kollektivtrafik, vattenledningsnät och annan infrastruktur. En tätbefolkad stad kan ha fler affärsverksamheter på samma yta vilket leder till större skatteintäkter. För att inte tala om att det är trevligare. Poängen med att visa att både Hammarby sjöstad och Södermalm är rättså tätt byggda är att tätbebyggt inte är samma sak som trångt.

Tre lite konkretare saker som Centerpartiet i Stockholm driver är:

* Bygga Stockholm klimatsmart genom täta stadsmiljöer och använda stadens mark effektivt genom att bygga högre och kunna spara grönområden.
* Sänka kraven på antalet parkeringsplatser vid nybyggnation.
* Underlätta andrahandsuthyrning och ge incitament till villaägare att bygga om för deluthyrning.

## Individen över systemet

Centerpartister tror inte på system, vi tror på individer.

>>> Vi tror på varje människas rätt och förmåga att själv forma sin egen framtid. Det är därför vi vill att makt ska finnas så nära människor som möjligt. Det är därför vi försvarar alla människors frihet från förmynderi och påtvingad kollektivism. <cite>[Centerpartiet](https://www.centerpartiet.se/var-politik/vara-ideer)</cite>

Jag skulle vilja säga att Centerpartiet är ett hoppfullt parti. Vi tror på att ge människor verktyg, och sedan låta människor själva bestämma vad man gör med dem. Vi tror på det småskalig, på egenföretagaren och på att makt ska flyttas så nära individen som möjligt. Centerpartier går till val på att minska politikens makt.

Vi vill göra det lätt att starta företag och minska regelkrånglet. Vi vill sänka inkomstskatten för de med lägst inkomst så att det lönar sig att gå från bidrag till arbete. Och vi vill självklart sänka skatten för alla. Allt detta handlar om att flytta makten från överheten till individen.

## Miljön - vår tids ödesfråga

Jag är övertygad om att om mänskligheten inte tar sig i kragen så kommer större delen av jorden bli obebolig de närmsta hundra åren. Själv lever jag ungefär 2-3 gånger så vidlyftigt som man borde. Men det handlar inte bara om global uppvärmning. På Valhallavägen får man inte bygga lägenheter för att luften är för förorenad<sup>1</sup>.

Man kan nog påstå att det finns två olika sätt att angripa miljöpolitiken. Moroten och piska, stimulans eller förbud. Centerpartiet tror inte på förbud, däremot på att med skatter och subventioner styra marknaden. Centerpartiets motstånd mot flygskatten är inte för att vi tycker att flyg är så himla bra. Motståndet kommer från att skatten inte har något med miljöpåverkan att göra. Bränsleeffektivitet eller vilket bränsle man använder är inte en faktor i skatten.

Vi vill inte förbjuda saker, men vi vill i skatten baka in vad kostnaden är för miljön. Tanken är att sänka skatten på arbete, men höja den på sådan konsumtion som skadar miljön. Det kallar vi grön skatteväxling. 

Centerpartiet har som mål att Stockholm Stad ska vara helt fossilbränslefritt 2040. Det är ett ambitiöst mål, men fullt realistiskt. Vi uppnår det inte genom att jaga resenärerna - utan genom att jaga utsläppen. Det ska löna sig att välja en miljövänlig bil.

Vi prioriterar även att ställa om Sveriges elproduktion till enbart förnyelsebara källor till exempel genom att investera i solceller och att göra det enklare för privata fastighetsägare att sätta upp solceller.

## Det är kul att vara med i ett parti

Jag hade kanske en magkänsla om det innan, men det visar sig faktiskt att det är riktigt kul att vara med i ett parti. Inte helt otippat så är till exempel många intresserad av att diskutera politik. Och det visar sig att de har bra koll på politik. Jag har lärt mig oerhört mycket sedan jag gick med. I helgen pratade jag som kortast skattepolitik med Centers chefsekonom, Martin Ådahl.

Sen är det väldigt roligt att kampanja. Även om jag bara varit ute två gånger så har jag blivit lite biten. Båda gångerna har jag stått och delat ut flygblad, och haft två-tre samtal. Men jag ser fram emot att kampanjandet kommer igång mera. Jag har ju knarkat West Wing och andra politiska serier, så jag ser fram emot att se en valkampanj från insidan.

Nu tror ju jag att Centerpartiet är det bästa partiet. Men. Politik är kul, oavsett parti (tror jag). Så ett tips är att engagera dig politiskt.

## Avslutning

Det finns så mycket mer att säga om Centerpartiet. Höghastighettåg, landsbygdspolitik, inställning till EU med mera, med mera. Jag har bara valt att fokusera på det som är viktigast för mig i min vardag. Bostad och stadsbyggnad, individuell frihet och ansvarsfull miljöpolitik.

Om detta stämmer med hur du tycker att världen borde vara kanske du skulle fundera lite mer på om Centerpartiet är ett parti för dig.

Och så den sista frågan, kan det gå bra för Centern även nu när jag gått med? Jag tror det. Jag tror att det behövs mer Centerpartistisk politik i Sverige. När Regeringen ropar efter längre och hårdare batonger, Moderaterna ropar efter längre och hårdare batonger och Sverigedemokraterna ropar efter längre och hårdare batonger så behövs en annan vision för Sveriges framtid.

1. Saknar källa, men tror att uppgiften stämmer.