---
title: "Nytt projekt: Skicka e-Brev"
description: ""
date: "2020-12-14"
categories:
  - "Personal"
summary: Ett nytt sidoprojekt för att skicka fysiska brev online (typ).
---

# Skicka e-Brev

Jag tycker ju att det är fruktansvärt rolig att starta nya projekt. Problemet är att jag oftast tröttnar ganska snart för att de inte går framåt. Ofta får jag en idé på en produkt som borde finnas och som programmerare så är såklart det första jag gör att bygga produkten. Problemet är att det tar lång tid att faktiskt bygga klart något, och jag tappar intresse innan jag blir klar.

Ett annat problem med att programmera först är att jag har inte listat ut om någon faktiskt vill använda produkten. Jag vet inte om någon vill betala för den och jag vet inte hur jag ska få kunder att hitta och välja just min produkt.

Så den här gången har jag ett helt annat fokus. Jag börjar med att bygga en hemsida för produkten, men väntar med att bygga själva produkten. Målet är att först bygga en domän som rankar hos Google och attraherar trafik, och sedan bygga en produkt om det visar sig finnas intresse.

Mitt nya projekt heter [Skicka e-Brev](https://www.skickaebrev.se). Just nu innehåller sidan bara lite information om hur man skickar brev, antingen riktiga brev eller via PostNords tjänst för att skicka brev online. Men om sidan lyckas locka till sig trafik och intresset för PostNords tjänst är tillräckligt stort så tänker jag bygga en egen tjänst för det och sedan marknadsföra den på sidan. På det här sättet har jag inte tagit några risker med min tid, förutom att bygga själva sidan då.

Under de kommande veckorna tänker jag lägga till mer innehåll på sidan och så får vi se vad det ger.

Överlag är detta ett väldigt intressant sätt att pröva affärsidéer. Det kanske är för tidigt att ge nyårslöften, men jag vill definitivt bygga fler sådana här sidor under nästa år. Det är ett fantastiskt sätt att öva sig i SEO tror jag.
